سريزه:

ژباړه د هرې ژبې لپاره د يوې سترې روزونكې او مرستیالې په كچه ارزښت لري، هره ژبه د ژباړې په
مرسته هم ژوندۍ پاتېږي، هم په پوهنیز، ټولنیز، ښوونیز او فرهنګي ډګر كې ځان ته د پرمختـګ
لاره اواروي. اوس ځینې ملتونه د ژباړې د ارزښت لـه مخې دومره ويښ او هڅاند شوي، چې هر
ارزښتمن كتاب په خپله ژبه ژباړي او خپروي يې. پرته له دې چې مذهبي، فرهنګي او ټولنیز توپیر د
هغوى لپاره كوم بريد او خنډ وي.

ښه بېلګه يې په امريكا كې هغه نوى لیكل شوى اثر دى، چې لا يې اصلي مسوده نه وه چاپ شوې،
چې د ايرانۍ ژباړې زېري يې د ايرانیانو غوږونو ته ورسېد. كه چېرې په ايراني فرهنـګ او ادب كې
د ژباړې ونډه يوې خوا ته كړو، نو لـه ژباړې پرته به دغه ژبه ډېره غني ونه برېښي. همدغه رازكه اردو
ژبې ته ځیر شو او د پرمخیون يا پرمختـګ لامل يې وڅېړو، نو يوازېنى لامل چې دغه ژبه يې تر
نړيوالو پولو رسولې، په اردو كې د بېسارو او هراړخیزو كتابونو ژباړه ده، چې د نولسمې پېړۍ په
وروستیو كې يې سرعت زيات شو. خو شلمې پېړۍ، دغه ژبه نژدې په ټوله نړۍ كې خپره كړه، اوس
شرق څه، چې په غرب او نورو خلیجي هېوادونو كې هم ګڼ شمېر وګړي پرې خبرې كوي او ان چې
پالي يې هم.

كه څه هم د اردو ژبې تاريخي قدامت ډېر لږ دى، خو اوس د انټرنټ او كمپیوټر ژبه ده، ګڼ شمېر
ويونكي لري او د نړۍ له مهمو ژبو څخه ګڼل كېږي.

له بده مرغه چې كله كله خو يوې ژبې ته هغه ارزښت نه وركول كېږي، څومره چې ورسره ښايي. وايي:
ټیګور خپل شهكار اثر ګیتانجلي په بنګالۍ ژبه ولیكه، خو په پیل كې يې يوازې د ګوتو په شمېر
مینه وال ځان ته رامات كړل، كله چې ټیګور دغه اثر په انګرېزۍ راوژباړه، نو د نوبل نړيواله ادبي
جايزه يې ترلاسه كړه او په دې توګه د نړيوالو نوماندو (مشهورو) لیكوالو په ډله كې وشمېرل شو،
هغه هنري متره يې هم په نړيواله كچه مطرح شوه، ځكه خو يې د خپلو څو رخه ګرو (حريفانو) په
وړاندې ويلي وو:

د مینې هغه خداى چې ما په شرق كې لټاوه، له غرب څخه د مینې لاسونه راوغزول.

ستره ستونزه همدغه ده چې كله-كله چاپېريال نامساعد وي او د فرهنګیانو، ادبپالو او هنرپالو
لاسونو ته زيندۍ وراچوي، ګنې شهكار اثر كه په هره ژبه كې وي، خپل هنري ارزښت يې خوندي او
پټ وي. بېنوايان كه په پاړسي ژبه ژباړل شوى، بیا هم زياتو كسانو لوستى، د اټكل له مخې استاد
حبیبي په طلوع افغان ورځپاڼه كې برخې- برخې خپور كړى هم دى، چې لا راټول شوى نه دى. خو كه
هر وخت راټول او د يوه بېل كتاب په بڼه چاپ شي، خپل هنري او ادبي ارزښت به لري.

ژبه د پوهونې- راپوهونې تر ټولو ښه او اغېزناكه وسیله ګڼل كېږي، چې انسانانو د خپل ژوند له
پیله تر دې دمه ترې ګټه اوچته كړې ده. يوه زمانه به انسانانو د خبرو- اترو لپاره كره او سمه ژبه نه
درلوده، د خطر په وخت كې به يې يو ډول ږغ كاوه، د خوښۍ په وخت كې به يې ځانګړې نارې او
كوكې وهلې، د خواشینۍ لپاره به يې بېل اوازونه كښل، همدغو ږغیزو توكو (موادو) د خلكو
ترمنځ دود وموند، چې وروسته يې ږغیزه يا د خبرو- اترو اوسنۍ ژبه دود كړه.

د ځینو لرغونو پاچايانو او ټولواكانو په وخت كې چې لیكنۍ ژبه لا نه وه دود شوې، نو انځورګرانو
به د ونو پر ډډونو، دېوالونو يا ښويو ډبرو انځورونه كښل، د انځورونو په واسطه به يې خپل نور
ملګري يا هملاري پوهول، خو كله چې لیكنۍ او ږغیزې ژبې لږ څه نور پرمختګ هم وكړ، لیكدود
رامنځته شو، چې اوس د نړۍ ټولې ژبې ځانګړى لیكدود او لیكلار لري. ان داسې هېوادونه هم شته
چې څو ژوندۍ ژبې په كې ويل كېږي، خو هلته هرې سیمې ته داسې نصاب، اداري نظام او د خلكو
ژبه هماغه ژبه وي، چې د سیمې ډېركي خلك يې ويونكي وي، حكومتونه هم هرې ژبې ته برابر
وركوي او كوښښ كوي، چې د خپل هېواد او سیمې هرې ژبې ته وده وركړي. درسي نصاب په هماغه
ژبه وي، لوحې په هماغه ژبه وي او خبرې اترې هم هماغسې دود لري.

د پښتو يوه ستونزه دا ده چې په لره خوا كې د اردو ژبې تر ښكېلاك لاندې ساه كاږي او بل پلو يې
بیا د پاړسي، په ځانګړې توګه د ايران كلتوري ستم زياه ځپلې ده. په كوټه، ږوب، لورلايي، پښین،
ږوب، ان تر پېښوره پورې يوه لوحه هم په پښتو نه ده راژباړل شوې، كه شته، هم د څومره والي لـه
مخې لږې دي. يو ښوونځى هم پښتو لوست نه وركوي. نو پښتو به څنګه وده وكړي؟

په ټوله سیمه كې واكمن دولت اجازه نه وركوي، چې په ښوونځیو كې دې پښتو لوست وركړل شي.
دولت اجازه نه وركوي، چې كومه لوحه دې په پښتو واړول شي.

په لره خوا كې هم دكابل او هرات غوندې نور ولايتونو يا ښارونه د پښتنو او پښتو هديره ګڼل كېږي،
په دې دوو لسیزو كې د چا نه يادېږي، چې په كابل يا هرات كې دې د پاړسي كتابونو په اندازه دې
پښتو كتابونه چاپ شوي وي.

په سیمه كې تر پنجابیانو وروسته پښتانه غوڅ اكثريت دي، خو ستونزه دا ده چې په د پاكستان په
ځینو ښارونو او هندوستان كې پښتانه يوازې په دې پېژندل كېږي، چې له خپل نوم سره د (خان)
تورى لیكي، په هند كې خو ډېركي پښتانه نه په پښتو خبرې كولاى شي، نه هم پښتو لوستلاى شي.
زموږ موخه د ژباړې له اړخه د پښتو پیاوړي كول دي، غوره به دا وي، چې پر نورو خواوو زياتې
څرګندونې ونه كړو.

كه چېرې پښتو ته د ژباړې لپاره د كار و زيار تیارى نیول كېږي، تر هرڅه لومړى بايد د پوهنتونونو
او ښوونځیو درسي كتابونه په نوي میتود او له نويو پوهنیزو معیارونو سره سم برابر، بیا دې چاپ
او ووېشل شي. خو د پوهنتوني كتابونو د ژباړې په برخه كې هم زياتې ستونزې شته، چې وروسته
به يې پر خپل ځاى وڅېړو.

پښتو يوازې په دې وده نه كوي، چې هرڅوك دې ورباندې پوه شي او پښتو خبرې دې وكولاى شي،
بلكې پښتو كه په هره توګه وده كوي او د ودې لارې چارې يې هرڅه وي، يو ارزښتمن اړخ يې د
پوهنیزو كتابونو ژباړه ده، چې دغه كار د ژبې په بډايتوب او وده كې ستر اغېز لري. خو د پښتو
بدمرغي همدا ده چې پوهنیز كتابونه يې لږ دي او د ژباړې تله يې درنه نه ده، د پښتو د علمي كولو
لپاره يوه داسې اقدام ته ضرورت شته، چې وكولاى شي په ټوله سیمه كې مېشت پښتانه د پرديو له
كلتوري ستم څخه راوباسي، يوه اېډيولوژيكه تګلاره دې ورباندې پلې كړي، چې شعوري خلك
كار او پراخو هڅو ته اړ كړي. هسې خو هم ويل كېږي، چې پښتو په مړو ژبو كې راځي او تر څو كلونو
وروسته به له خلكو هېره وي، هغه د چا خبره د مړو شويو ژبو په كتار كې به راځي.

ژبه په دوه ډوله ده: يوه هغه چې ژوندۍ ده، هغه ژبه چې د يوه يا څو ملتونو وګړي پرې خبرې او لیك-
لوست كوي، بايد هر څوك ورباندې وپوهېږي.

دويم ډول هغه ژبه ده، چې په هغې باندې د خبرو اړتیا نه پېښېږي، دا ژبه مړه ده، نه سم اسلوب او
ژبني قوانین لري، نه به هم په ورځني ژوند كې كارول كېږي.(1)

څرګنده خبره ده چې نه كارېدونكې ژبه پايښت، محبوبیت او پیاوړتیا نه شي موندلاى، خامخا به له
دوده لوېږي او له كارونې څخه لوېدلې ژبه نه له نورو سیالو ژبو سره سیالي كولاى شي، نه هم له
پوهنیزو شتو څخه برخمنېدلاى شي، له پښتو سره هم همدغه د میرې سلوك شوى، پښتانه په دې
ګناه ځپل شوي، سپك شوي او رټل شوي، چې په پښتو خبرې كوي.

تر هغه وخته چې پښتو د دفتر او رسمي ادارو، دربار او دولت ژبه نه شي، وده يې هم ناشونې ده. ښه
دا ده چې خپله اّر (اصله) سكالو (موضوع) له څو اړخونو وڅېړو او وګورو چې جفاكارو كومې
نادودې ورسره كړي، همدغه راز يې د ژباړې له اړخه يې د ودې او پراختیا كومې لارې چارې
اوارولاى شو؟

په ټولنیز ډګر كې:

ټولنیز ژوند د انساني اړيكو يوه واحد بهیر ته اړتیا لري، په يوه ټولنه كې انسانان يو بل ته لازم او
ملزوم دي، چې همدغه اړتوب او يا يو بل ته ضرورت، انساني ټولنه پالي. له وركاوي او ړنګېدو
څخه يې ساتي.

كله چې موږ د ژبې اړخ ته پام كوو، نو په دې برخه كې كه څوك غواړي، هراړخیزه هڅه پیل كړي،
لومړى بايد د نورو ژبو، ملتونو، توكمونو او دودونو لـه څرنګوالي څخه ځان خبر كړي، كه چېرې په
يوه ژبه كې د نورو ملتونو، د دودونو، كلتور او پوهنیزو هـڅو په اړه لیكنې او مواد نه وي موجود.
نو په دغسې بېخبرۍ كې هر فعالیت، كار و زيار بشپړه پايله نه وركوي. ځكه په داسې بېخبرۍ كې
قضاوتونه او اټكلونه ناسم خېژي.

په پښتو كې هم بايد د نورو هېوادونو د ټولنیزو اړيكو او ټولنیزو دودونو اړوند كتابونه راوژباړل
شي. په دې توګه به هم د نورو هېوادونو لـه ټولنیزو تجربو څخه ګټه اخیستلاى شو، هم به د يوې
داسې نوې ټولنې بنسټ ايښوولاى شو، چې د نېكمرغۍ او سعادت لپاره يې په خپله هڅه كوو.

دا چې پښتو دومره وروسته پاتې ده او په نړۍ، يا نورو ملتونو كې دومره مطرح نه ده، وجه يې همدا
ده چې ټولنیزې اړيكې يې كمزورې دي، تر اوسه د پښتنو د ټولنیزو چارو كوم اړوند كتاب په
انګرېزۍ نه دى ژباړل شوى، چې نړۍ يې ولولي او ځان پرې خبر كړي. له همدې كبله زيات پښتوضد
او پښتون ضد كسان چې يوه موخه يې د پیسو ګټل وي، د افغاني ټولنې ارزښتونو، دود او
روايتونو ته پام نه كړي، راولاړېږي او داسې فلمونه جوړوي، يا داسې مطبوعاتي خپرونې كوي،
چې په افغانستان كې نه وېشل كېږي، بلكې امريكا يا نورو هېوادونو ته لېږل كېږي او هلته خپرېږي.
دغسې يو فلم په كابل كې د ايینې دفتر له خوا جوړ شوى و، دغه مركز د فرانسويانو له خوا حمايه
كېږي، لويه موخه يې همدا ده چې غیردولتي خپرونو ته مالي لګښت وركړي او نورې هنري چارې
ترسره كړي. دوى د اسامه په نامه يو فلم جوړ كړى، چې يوه افغانه ماشومه يې په كې انځور كړې ده،
منفي كركټرونه يې ټول پښتانه دي، چې په پښتو خبرې كوي. سم او په اصطلاح ملايكې وروڼه ټول
د نورو ژبو ويونكي دي.

دغسې يوه بله بېلګه Escape from Taliban [له طالبانو تېښته] نومى هندى فلم دى، چې په دې
وروستیو كې خپور شو، په دې فلم كې هم د پښتنو پر ټولنیزو ارزښتونو ملنډې وهل شوي، د دوى
ټولنیزو ارزښتونه او دودونه منفي معرفي شوي، حال دا چې زيات پښتني-كلتوري ارزښتونه له
اسلامي ارزښتونو سره غاړه غړۍ دي. كه چېرې پښتنو د خپلو ټولنیزو ارزښتونو د ځلولو او خپرولو
وسیلې لرلاى، يا يې لږ تر لږه د نورو هېوادونو ټولنیز ارزښتونه په پښتو يا د پښتنو ټولنیزو
ارزښتونه په نورو ژبو ژباړلاى، نن به د دغسې خرافاتو او لاروركوونكو هنرونو مخه هم نیول كېداى
شواى.

د دې لپاره چې ايرانیان په خپل ټولنیز ژوند كې له كومې ممكنه ستونزې او وركاوي سره مخ نه شي،
نو اكثره بروشرونه، خبري پاڼې او اعلانونه د هغوى په خپله ژبه ژباړل شوي، ان پر داروګانو،
تولیدي توكو او نورو محصولاتو هم په ايرانۍ ژبې لیكنې شته، چې د هغوى يو ماشوم هم پرې
پوهېږي، ايرانیان دې ته نه مجبورېږي چې ويیپانګه ورپسې راواخلي، يا هم بله ژبه ورپسې زده
كړي. ټلويزيون، راډيو او ځینې نور ټلويزيوني چینلونه هم په پاړسۍ ژبه دي، چې د ايران لپاره
خپرونې كوي. له دې كبله نه ايرانى ولس په دې برخه كې كومه ستونزه لري، نه يې هم ماشومان خپله
ملي او رسمي ژبه هېروي، بلكې د ملت جوړونې پروسه يې هم په ښه روانه ده او برياوې يې هم خورا
زياتې دي.

په ټولنیز ژوند كې ژبه هغه وخت غوره رول او خپل بشپړ مسئولیت ترسره كولاى شي، چې پوهاوى-
راپوهاوى پرې اسانه وي. همدغه راز ښه زېرمه او بنسټ ولري، كه چېرې ژبه د ژباړې په برخه كې
بهرنى ملاتړ ونه لري او ځواك وركوونكې سرچینه يې كمزورې وي، امكان لري، خلك د يو بل د
پوهونې لپاره د نورو ژبو لـه ادبي، هنري او ټولنیزو ويیونو څخه كار واخلي، خو كه چېرې يوه ژبه د
خلكو ټولې ژبنۍ اړتیاوې ځوابولاى شي، خلكو ته هم هوسايي وربخښي، د دې ترڅنګ د ټولنیز
ژوند نظام هم روغ او رمټ پاتېږي.

پښتو نیولوجېزم ، نیولوګېزم (لغت جوړونه، ويى رغونه) يوه ستره اړتیا:

په پښتو باندې د پوهنیزو كتابونو ژباړه كه لـه يوې خوا يوه ستره اړتیا ده، لـه بلې خوا د پرمختګ
او پرمختیا پرلوري يو ستونزمن ګام هم دى. په دې برخه كې كه كتابونه ژباړل كېږي، نو يوه ستونزه
چې زموږ لیكوال ورسره مخ كېږي، هغه په پښتو كې د ځینو پوهنیزو اصطلاحاتو نشتوالى دى.
همدا اوس هم زياتې طبي لیكنې پښتو ته راژباړل كېږي، چې اكثره انګرېزي اصطلاحات يې ټكي
په ټكي رااخیستل كېږي، په په پښتو كې يې انډول (معادل) نه وي. لـه دغه ډول لیكنو څخه يوازې
هغه كسان ګټه اخیستلاى شي، چې د هماغه مسلك او مهارت لارويان وي. په هغه برخه كې
معلومات او مطالعه ولري. لـه دې كبله زيات لیكوالان د پوهنیزو كتابونو ژباړې ته زړه نه ښه كوي.

كه كوم طبي كتاب پښتو ته ژباړل كېږي، 30 سلنه يې لاتیني او انګرېزي اصطلاحات رااخیستل
كېږي. چې محصل اړ دى، هغه اصطلاح كټ- مټ ذهن ته وسپاري، حال دا چې په پښتو كې به يې
اصلي مانا ډېره ښه كېږي او معادل تورى به ورته جوړېدى هم شي، نو لـه ژبپوهانو څخه هیله كوو
چې د مسلكي كتابونو د زياتوالي او د ژباړې د ښه والي لپاره طبي، ساينسي او ... قاموسونه
ولیكي، چې كومه ستونزه پاتې نه شي.

كه چېرې د ژبپوهنې لـه قواعدو او اصولو ناخبره كسان لغت جوړونې (نیولوجېزم) ته لاس غزوي،
ښايي پايله يې ګگټوره نه وي، ژبپوهان دغه كار ښه كولاى شي.

په اسلامي ډګر كې:

پښتو او اسلام سره تړلي د زنځیر دوې كړۍ دي. هغه قوانین او قواعد چې اسلام يې لري، په پښتو
كې هم شته او مني يې. د دې لپاره چې دغه مانیزې (معنوي) اړيكې نورې هم پیاوړې شي او په خلكو
كې اسلام لا غزونې وكړي، په كار ده چې په مسجدونو كې ماشومانو ته تدريسېدونكي كتابونه په
پښتو وژباړل شي، البته هغه كتابونه چې په پاړسي يا اردو ژبو دي.

زموږ زيات ملايان همدا اوس هم په كلیو كې كه قدوري، خلاصه او يا پنج كتاب تشرېح كوي،
ترجمه يې په پاړسي يا اردو وي، چې نه يې زيات ښوونكي په پوره مانا پوهېږي، نه هم زده كوونكي.
خو كه چېرې دغه اسلامي كتابونه پښتو ژباړه ولري، هم به دغه ماشومان ورباندې ښه ترا پوهېږي،
هم به زيات خلك ترې ګټه اخیستلاى شي، لكه څنګه چې په دې وروستیو كې ښاغلي جان محمد
كاكړ قدوري او نور ظلم په پښتو ژباړلي، دغه ډول نور كتابونه هم كه پښتو ته واړول شي، هم به
خدمت وي، هم ثواب.

زيات كلیوال خلك لا خبر نه دي، چې پنج كتاب (پنج ګنج) د خلكو لـه خوا لیكل شوى، كه نه د
ايتونو ترجمه ده. ځكه همدا اوس هم ځینې ساده خلك وايي: پاك خداى په پنج كتاب كې فرمايلي
دي:

كريماى ببخشاى برحال ما

كه استیم اسیر كمند هوا

يا هم د حديث او ايت توپیر نه شي كولاى، نو ځكه وايي: د پاك خداى يو حديث دى.؟!

كه چېرې نوي اسلامي كتابونه جوماتونو ته لار ومومي، لـه دغه ډول تدريسي- اسلامي كتابونو
سره پښتو ژباړه هم مله شي، د عام ولس سترګې به هم روښانه شي، ملايانو ته به هم پوهونه اسانه
شي.

په ژباړه كې ځراكت:

هر ژباړن به په خپل كار كې مسلكي تجربه نه لري، اكثره كسان د خپل ذوق لـه مخې ژباړه كوي، چې
دغه كار ښه پايله هم وركړې ده، ځكه زيات پوه او د لوړو زده كړو خاوندان لیدل شوي، چې سمه
ژباړه نه شي كولاى. ځینې كارپوهان په دې عقیده دي:

كه سړى نورې ژبې زده كوي، نو اړ دى چې ترڅنګ يې څو نورې ژبې هم زده كړي. دوى د پاړسي مثال
وركوي، چې % 40 عربي په كې ګډه ده. هغه څوك چې غواړي پاړسي زده كړي، بايد عربي هم زده
كړي. يا هغه كس چې غواړي اردو ژبه زده كړي، اړ دى، چې عربي، انګرېزي او ... هم يادې كړي، چې
دغه ستونزمن كار، خورا زيات وخت او زيار ته اړتیا لري.

د پښتو ژبې نېكمرغي په دې كې ده، چې سوچه توب لري، په كار ده چې دغه كره والى يې وساتل
شي، نه دې دومره افراط وشي، چې خلك قاموسونو ته اړتیا پیدا كړي، نه دې دومره ساده شي،
چې هغه ټول اصول او ژبني قواعد يې مات كړاى شي، بلكې منځنۍ لار يې غوره ده.

يوشمېر كسان چې ژباړه كوي، د پښتو د متقابلې ژبې لـه ژبنیو اصولو، قواعدو، ګرامر، نحو او
نورو اړخونو سره زياته بلدتیا نه لري، د ساري په توګه په جرمني كې د يوې كوچۍ پېغلې انځور
چاپ شوى و، چې په پاړسي كې ترې لاندې لیكل شوي وو: (دختر افغان) خو په پښتو كې بیا په (د
افغان لور) ژباړل شوى و، چې اصلي ژباړه يې (افغانه نجلۍ) كېده.

يو پښتو ناول په اردو ژباړل شوى، چې د غويي لاندى (د غويي وچه غوښه) په (ګاو كي نیچآ) يانې
(تر غويي لاندې) ژباړل شوى.

بله ستونزه ده چې يوشمېر كسان ټكي په ټكي ژباړه كوي، موضوع ته نه ګوري، د ساري په توګه:

_ در قسمت هاى اخیر شهر ديده میشد كه مردم دور هم جمع شده اند.

_ په اخرو قسمتونو كې د ښار زيات خلك لیدل كېدل، چې سره راغونډ شوي دي. (ناسمه)

_ د ښار په وروستۍ برخه كې د خلكو ګڼه ګوڼه زياته وه. (سمه)

_ در بین انها اوازه بود، كه امروز باران خواهد باريد.

_ په مابین كې د هغوى اوازه وه، چې نن به باران اوري. (ناسمه)

_ په هغوى كې ګنګوسى و، چې ښايي نن باران واوري. (سمه)

كله- كله د يوه توري بدلون د ټولې جملې مانا ته زيان رسوي او سړى نه پوهېږي څه ډول يې وارزوي.

د ساري په توګه په پښتو كې هر وخت فاعل تر مفعول مخكې راځي، خو ځینې كسان چې د نورو ژبو
تر اغېزې لاندې دي او د نورو ژبو ګرامري قواعد پرې اغېز كړى، په پښتو كې هم تېروتنې كوي:

_ احمد، وحید وواهه.

د ژباړن موخه دا وي، چې وحید راولاړ شو، احمد يې وواهه. خو په دې جمله كې اصلي مانا داسې
ده، چې احمد اوچت شو، وحید يې وواهه. نو كه وحید اوچتېږي او احمد وهي، بايد داسې ولیكل
شي:

_ وحید، احمد وواهه.

_ انسان پاك خداى پیدا كړى دى. (ناسمه)

_ پاك خداى، انسان پیدا كړى دى. (سمه)

_ په پټیو كې شوتلې، باران راشنې كړې. (ناسمه)

_ باران، په پټیو كې شوتلې راشنې كړې. (سمه)

يوشمېر توري اوس په اوښتې بڼه كارول كېږي، چې سمه مانا نه وركوي. د ساري په توګه يو تورى
يا يو حالت چې بايد د اغېزناك (موثر) په توګه وكارول شي، د (اغېزمن) يانې (متاثر) په بڼه كارول
كېږي. هغه خبره يا عمل چې پر نورو يې اغېز كړى وي، اغېزناكه (موثره) ده. بايد د اغېزمن (متاثر)
په توګه ونه كارول شي.

غمجنیه پېښه. (ناسمه) يا هم وايي: خواشینې خبره ده.

_ غمجنه د اغېزمن (متاثر) لپاره كارول كېږي. بايد:

_ غموونكې، غمناكه، خواشینوونكې وكارول شي.

_ دردمنه، خبره ده. (ناسمه)

_ دردناكه خبره ده. (سمه)

ځینې نور توري بیا د خلكو لـه خوا په بله مانا كارول كېږي، چې اصلي مانا يې ډېره متفاوته ده او
هېڅ سر نه ورسره خوري. زيات كسان اوس هم د (اړه) او (اړوند) توپیر نه شي كولاى.

اړه د ارتباط مانا لري، په جمله كې داسې راځي:

په دې اړه د خلكو خواشیني زياته ده.

اړوند د مربوط مانا لري، چې په جمله كې داسې راځي:

_اړوندو چارواكو پرې خواشیني څرګنده كړه.

يا:

رڼا يوازې په لمر پورې اړوند توكى نه دى.

خو اوس په نړيوالو راډيوګانو كې هم د دغو دوو يادو شويو تورو توپیر نه سره كېږي. دوى اوس هم
وايي:

_ په دې اړوند چارواكي وايي.

چې سمې بڼې ته يې بايد پام وشي. دغه ډول باريكۍ كه اوس اصلاح نه شي، وروسته په ژبه كې
زياتې ستونزې راولاړوي، چې دغه ډول ستونزې زياتره ځوان پوړ ته ګڼ شمېر جنجالونه او سرخوږى
ولاړوي. خو استاد رشاد، بیا د (هكله- اړه) پرځاى (باب) غوره ګڼي.

په پوهنیز (علمي) ډګر كې:

د ژبې غښتلتیا، بشپړتیا او لرغونتیا د هغې له پوهنیز شالید څخه جوتېږي. په نړۍ كې هم هغه ژبې
زيات پراخ ملاتړي او دود لري، چې پوهنیزه پانګه يې زياته او ويونكي يې په ويلو، لوستلو او
كارولو كې كومه ستونزه ونه لري. يوه ژبه هېڅ وخت هم په هنري لیكنو او هنري نثرونو لكه لنډو
كیسو، ناولونو او نورو ادبي ټوټو نه علمي كېږي، بلكې د ژبې د علمي كولو او بډاينې لپاره علمي
او پوهنیزو كتابونو ته اړتیا شته. له بده مرغه په دې برخه كې پښتو ډېره خواره ده، كه څه هم د پوهې
په هر ډګر كې وړتیا او صلاحیت لري، خو ترډېره بريده حكومتونو لـه پامه غورځولې، بله دا چې
پښتو لا پوهنتونونو ته په بشپړه توګه لار نه ده موندلې.

په كابل كې ډېركي پښتانه مېشت دي. خو د دوى لپاره تراوسه په پوهنتون كې پښتو تدريس نه دى
ځانګړى شوى، هغه محصلین چې د افغانستان لـه اطرافو يا كوزې پښتونخوا څخه كابل ته راځي،
يا هم پخوا راغلي، نو لومړى اړ دي، چې دري ژبه زده كړي، بیا به ايله دا توان ترلاسه كړي، چې
پوهنتون ووايي. ګنې د پوهنتون د لوړ قشر له خوا به ورباندې رېشخند ووهل شي.

د كابل پوهنتون ځینې استادان همدا اوس شعوري هڅه كوي، چې پښتو يوه محكومه او لـه پوهنیز
ډګر څخه وروسته پاتې ژبه وښیي. په اوسنیو زياتو استادانو كې د تعصب جنبه قوي او غښتلې ده،
زيات پښتانه محصلین ترې سر ټكوي. كوم محصل د پوهنتون لـه ښوونكي څخه په پښتو پوښتنه
كړې وه. نو استاد ويلي وو: به زبان انسانها ګپ بزن![د انسانانو په ژبه خبرې وكړه!؟؟.]

كه د ښوونځیو خوا ته پام واړوو، په كابل كې له رحمان بابا او خوشحالخان لېسو پرته چې په پښتو
يې تدريس كاوه، بله لېسه نه شته او نه وه چې پښتو دې په كې تدريس شي، دلته هم لويه ستونزه دا
ده چې ماشومان هم اړ دي، لومړى دري ژبه زده كړي، بیا ښوونځیو ته د تـګ اړتیا پیدا كولاى شي.
همدا اوس هم هغه ماشومان او زده كوونكي چې پښتانه دي د خپلو ښوونكو له توند ضديت او رخې
سره مخ دي. پښتانه زده كوونكي ځورول كېږي، پوزخند ورباندې وهل كېږي، په قصدي ډول ناكامه
كېږي، د استعداد مخنیوى يې كېږي او سمه ونډه نه وركوي.

د كابل د پوهنې (معارف) وزارت همدا اوس د دويم ټولګي زده كوونكو ته د افغانستان يوه نقشه
چاپ كړې، چې افغانستان يې پر درېیو برخو وېشلى دى. دغه وزارت په دې ډول غواړي، د زده
كوونكو په ذهنونو كې د وېشل شوي افغانستان انځور ژوندى وساتي.

د دغه وزارت اداري رئیس ته كوم خبريال ورغلى و، هغه په دري ژبه مركه كړې وه، كله چې خبريال
ترې غوښتي وو، چې همدغه خبرې په پښتو وكړي. نو هغه ورته ويلي وو:

په ما كه په روسي ژبه خبرې كوې، روسي درته وايم، خو پښتو نه وايم!!؟

ښايي په يوه ټولنه كې يو لړ كلتوري او ټولنیز ارزښتونه د ټولنې د پرمختګ په اوږدو كې يا له منځه
لاړ شي، يا به هم له منځه تللي وي. خو ژبه چې د فرهنګ يوه ستره او مهمه برخه ده، د تل لپاره د قوم
له انكشاف سره سمه پرمخ ځي.(2)

خو په هغه ټولنه كې چې د پوهنیزو مركزونو او بیا ستر پوهنیز وزارت لـه خوا د ملي ژبې د سپكاوي
او د پرمختګ د مخنیوي هڅه كېږي، رښتیا چې د بدمرغۍ او اندېښنې وړ خبره ده.

له بده مرغه پښتو تراوسه پورې د وخت دربارونو ته لازمه لار نه ده موندلې، نه يوازې ځاى نه دى
وركړل شوى، بلكې د حكومتونو او نورو ټیټ رتبه چارواكو لـه خوا ځپل شوې، ريشخند ورباندې
وهل شوى، د پرمخیون پر لاره يې كندې كیندل شوي، ستر، مهم او ارزښتناك كتابونه يې سوځل
شوي دي.

زيات پښتانه چارواكي، سترواكي او ټولواكان تېر شوي، چې له اره به پښتانه وو، خو په خپله يې
په پښتو خبرې نه شواى كولاى. د ظاهرشاه په وخت كې پر دولتي مامورينو دا شرايط كښېښودل
شول، چې په پښتو او دري ژبو باندې بايد لیكل او لوستل وكړاى شي. د دې كار لپاره ځینې زده
كړيځونه (كورسونه) هم جوړ شول، چې پښتو يې تدريسوله، خو په دغو كورسونو كې هغو كسانو
تدريس كاوه او لوست يې وركاوه، چې مسلكي نه وو، يوازې به يې يو څو پښتو توري زده كوو، له
دې كبله دا بهیر هم تر لږ ځنډ وروسته شنډ شو او كومه مثبته پايله يې ورنه كړه. لـه دې كبله د وخت
په تېرېدو سره د حكومت توجه هم ترېنه واوښته او دومره جدي يې ونه نیوله، يوازې يې اعلاني او
شعاري جنبه قوي وه.

د دغې طرحې د عملي كولو لپاره نه كومه ځانګړې بودجه بېله كړاى شوه، نه يې هم مسلكي او پاخه
كسان وګومارل شول. خو د پښتون ضد ډلو په زړونو كې يې كینه نوره هم توده او اورنى كړه، چې
تراوسه دغه ضديت پالي.

كه لږ شاته لاړ شو او د افغانستان تاريخي بهیر ته يوه كتنه وكړو، ښايي راته څرګنده شي، چې يوازې
څو د ګوتو په شمار مشرانو پښتو پاللې او د دربار ژبه يې ګرځولې، يا يې هم سالمې ودې ته پاملرنه
كړې ده.

د هوتكو د پاچايۍ له دوران سره همزمان د افغانستان په ختیزو برخو كې د خوشال بابا (-1302
1133هـ ق) لمسي او د اشرفخان هجري زوى (1131-1300هـ ق) افضلخان خټك (3310-1301هـ
ق) د خپل رياست په دوران كې د پښتو د بقا لپاره شعوري هڅه كړې ده. ده زيار ايست چې د دري او
عربي مشهور كتابونه په پښتو وژباړل شي. ده نه يوازې نور فرهنګي خلك دې كار ته هڅول، بلكې
خپله يې هم اثار لیكل او ترجمه كول. د ده په هڅه او تشويق د پښتو د لرغوني نثر ذخیرې بډايې
شوې دي.(3)

په خپله خوشال بابا خو د پښتو پلار و، چې د خپلو سیاسي هلو- ځلو او جګړه يیزو مهارتونو
ترڅنګ يې پښتو هم پالـله، ده د لومړي ځل لپاره د خپلو زامنو په مرسته د پښتو لیكدود د نوي
كولو هڅه وكړه، پښتو يې په سیمه او هېواد كې دود كړه، پښتو ته يې حماسه وردننه كړه، پښتو ته
يې د شعر په ژبه طب وردننه كړ او د پښتنو د ننګ او پت ساتنې روحیه يې په خپله شاعرانه دنیا كې
ونازوله.

د مغلي تاړاك او يرغلونو توندو څپو، كه لـه يوې خوا دغه پښتني سیمه تر ګواښ لاندې نیولې وه،
له بلې خوا د خوشال بابا كورنۍ غاښ ماتوونكي ځوابونه وركول، چې د تورې او قلم ژبې يې ډېرې
تېرې وې، له همدې كبله يې پر دښمن كاروونكي ګوزارونه كول.

خو تر خوشال بابا وړاندې روښاني دور هم همدغسې يوه غني دوره وه، سره له دې چې دغه غورځنګ
د مغلو له جګړو څخه په امان كې نه و، خو بیا يې هم د تورې او قلم ډګر تش پرې نه ښود.

بايزيد روښان (1111-1121م مړ) چې كله د میرې او پلار لـه توجه څخه محروم شو، غوښتل يې زده
كړه وكړي، لـه همدې كبله لـه كوره ووت او په زده كړې پسې روان شو، بیا يې تصوف ته مخه شوه،
پنځه كاله يې په يوه كوټه كې رياضت وكړ. هغه د سترو امپراتورانو پرضد جګړې ته ملا وتړله او د
پښتنو په ملاتړ يې توره واخیسته. د ننګرهار په تور راغه كې جګړه وه، پیر روښان پوځ ماتې خوړلې
وه، دى په هغه تونده ګرمۍ كې پر تورو غرونو او وچو راغو روان و، چې جل وواهه او كلپاڼې ته لـه
رسېدو سره سم ومړ. خو تر ده وروسته د ده زامنو د مبارزې ډګر تود وساته.

پیر روښان پر خپل سیاسي شخصیت سربېره پښتو ته ځینې ګټور اثار هم وړاندې كړل. لكه صراط
المستقیم، خیرالبیان، حالنامه، مقصودالمومنین، مخزالطالبین او مكتوبات، چې خیرالبیان يې
تر ټولو زيات نوماند اثر دى.

كه څه هم دغه اثار خپل ديني او اسلامي ارزښت لري، د تصوف او عرفان له پلوه يې هم اهمیت د پام
وړ او په پښتو كې لومړني اثار ګڼل كېږي.

هر ملت حق لري د خپلې ملي ژبې د خدمت لپاره لاس په كار شي، خپلې ژبې ته خدمت كول د تعصب
مانا نه لري، زيات پښتانه خو د مضر احتیاط لـه مخې خپله ژبه نه كاروي، نه پرې خبرې، نه لیكنه
كوي. همدا اوس هم كه په يوه مجلس كې لس پښتانه ناست وي، د يوه دري ژبي يا اردو ژبي لپاره
دغه پښتانه دري يا اردو وايي. چې دغه بې انصافي په خپله يوه زيان رسوونكې موضوع ده، چې پام
نه ورته كېږي. سید جمال الدين افغان كه يوه پښتو جمله لیكلاى، نن به ايرانیانو ورباندې دعوه نه
كولاى، ايرانى به يې نه باله. اوس هم كه پښتانه د خپل هويت غوښتنه لري او غواړي چې د ژبې په
لحاظ ژوندي او مطرح وي، بايد د خپل هويت د ځلونې لپاره هراړخیزې هڅې پیل كړي، د تشو
شعارونو پرځاى دې عملي كار ته ملا وتړي.

د امیر عبدالرحمان خان په دوره كې هم د پښتو د ودې او انكشاف د ضرورت احساس موجود و، په
دغه دوره كې هم ځینې كتابونه په پښتو ژباړل شوي دي.(4)

دغه ژباړل شوي اثار د پښتو كتابونو په كتار كې ځانګړى ارزښت لري، چې لومړنۍ هڅې ګڼل
كېږي. ځكه د حكومت او مشرتابه خوا پښتو، كه دومره پالل شوې نه ده، ځینو مشرانو د خپل ملي
احساس لـه مخې د دغې خوارې ژبې لپاره د خدمت لېڅې رانغښتې دي.

مخكې هم وويل شول چې د دربار ژبه تر ډېره وخته پاړسي وه، لیكونه، فرمانونه، غوښتنلیكونه او
عريضې به په پاړسي لیكل كېدې، له بده مرغه همدا اوس هم ځینې پخواني میرزايان، پرته لـه دې
چې د خپلې لیكنې په بشپړه مانا پوه شي، اسناد، لیكونه، وړانديزونه، عريضې او نورې پاڼې په
پاړسي لیكي. كله چې سړى كوم كور رانیسي، يا ځمكه پېري، نو پېرودونكي او معامله ګر خپله
قباله په پاړسي لیكي. چې تراوسه يې د ژباړې هڅه نه ده شوې. كه څوك يې په پښتو واړوي، دوى
ته د حیرانۍ وړ برېښي، يو پښتون اوس بل پښتون ته په پاړسي عريضه لیكي او دا ورته يو دوديز
روايت پاتې دى، بايد ويې پالي. په هر صورت؛ زموږ د موضوع اړخ د پوهنیزو هڅو يادونه ده، چې
د پښتو لپاره شوې دي.

كه څه هم د افغانستان لپاره نوى درسي نصاب جوړ شوى او همدا اوس يې تدريس روان دى، خو بیا
هم نړيوال معیارونه په كې په پام كې نه دي نیول شوي، په نړۍ كې د شاګردانو ذهني سويې، ذوق،
غوښتنو ته په پام سره كتابونه خپرېږي. د دې تر څنګ د حالاتو غوښتنه او تقاضا هم په پام كې نیول
كېږي. هلته د وخت لـه كاروان سره سم او برابر تګ كېږي، خو په پښتونخوا كې بیا د ډيورنډ كرښې
دومره ستر ناتار جوړ كړى، چې پښتانه يې په خپل كړر كې سره وېشلي، په خپلو كې يې په جګړه
اچولي او خپل ترمنځ يې اختلافات كرلي دي، خو د انسان د لاس ورغوى هم كرښې لري، دغو كرښو
د انسان لاس نه دى ټوټې كړى، دغه خواره واره پښتانه بیا هم يو دي، يوازې د ناسمو حالاتو څپو
سره بېل كړي، كه چېرې د يوه واحد هېواد په توګه يې د خپلې ژبې د علمي كولو لپاره ګډه هڅه
پیلولاى، ولې به زموږ د لومړي ټولګي زده كوونكو دا ډول تدريس كاوه، چې:

يو او يو مساوي كېږي په دوو ګولیو (مردكیو).

دوه او دوه ټانكه شول، څلور ټانكه.

دغه ډول درسي نصاب د دې پرځاى چې زموږ ماشومان زده كړې ته وهڅوي او په سالم بهیر كې زده
كړه وكړي، پوهنیزه سويه يې اوچته كړي، ذهن ته يې د جګړو او شخړو صحنې دروي، د دې پرځاى
چې علمي او پوهنیزو موندنو، پلټنو او څېړنو ته يې وهڅوي، لا يې د وروسته والي لامل ګرځي. له
ماشومتوبه يې ټوپك، شوبله (ټانك) او ګولۍ په ذهن كې ځاى نیسي.

د پوهنتون لپاره چې په لومړي ځل غوره پښتو كتابونه وړاندې شول، هغه په دې وروستیو وختونو
كې د ځینو بهرمېشتو له خوا د يو لړ غوره پوهنتوني كتابونو خپرول وو، چې لـه غوره پوهنیزو
معیارونو برخمن وو. لكه: د هضمي جهاز انډسكوپي (ډاكټر محمد شريف ظريف)، طبي
میكروبیولوژي (پوهنوال دوست محمد دوست)، د هضمي ملحقاتو د جراحي ناروغیو اساسات
(پوهاند دوكتور شېرزاد يعقوبي)، د داخله ناروغیو اساسات (ډاكټر محمد ابراهیم شینوارى)، د
افغانستان د طبیعي سرچینو پېژندنه (پوهنوال محمد بشیر دوديال)، ګام پر ګام لـه خوشال سره
(محمد اصف صمیم)، انتاني ناروغۍ (داكټر عبدالناصر جبارخېل) او داسې نور... چې هر يو يې
ستر ارزښت لري، چې د شملې پېړۍ په پاى او د يوويشتمې په پیل كې دغه ارزښتناك او ګټور اثار
په پښتو ولیكل شول بیا خپاره او ووېشل شول، چې اكثره سرچینې او اخځونه يې نور بهرني
كتابونه يا مسلكي خپرونې وې.

په همدې وروستیو كلونو كې ځینې داسې پښتو خپرونې هم راووتې چې د يوه ځانګړي مسلك
لپاره بېلې شوي او ځینې ځانګړې لیكنې خپروي، لكه نجات، كمپیوټر ساينس، كرنه، كابل
پوهنتون او نورې... چې زياترو يې پوهنیز مسايل خپرول، يا به يې هم ځینې نورې بهرنۍ لیكنې
راژباړلې، چې په لږه موده كې يې زيات مثبت اغېز پرځاى پرېښود. دغو ګټور هڅو او كارونو
پښتو، په دې نوي پړاو كې له ساينس، طب، ټكنالوژۍ، طبیعي پوهنو او نورو څانګو سره لا غاړه
غړۍ كړه. چې اغېز به يې تر ډېره پاتې وي او هیله ده چې دغه ډول نور پوهنیز كتابونه او خپرونې لا
زياتې شي او د بندېدو مخه يې ونیول شي.

دغه ياد شوي كتابونه د لومړي ځل لپاره پوهنتونونو ته ولېږدول شول، چې زياتو محصلینو ته يې
اسانتیا برابره كړه، ځكه زياتو محصلینو په خپله ژبه كې د يوه پوهنیز او پوهنتوني كتاب درلودل
ستره اړتیا ګڼله، خو لكه څنګه چې ښكاري په اوسني حكومت كې دغه كتابونه په ډېرو پوهنځیو
كې د استادانو لـه خوا له تدريسه پاتې شول، پرځاى يې ايراني او يا هم هغه كتابونه دود كړل شوي،
چې پنځوس شپېته كاله وړاندې لیكل شوي او لـه اوسني وخت سره هېڅ سمون نه خوري.

كابل پوهنتون مجله بنده كړاى شوه، همدا اوس اكثره پښتانه محصلین چې په كابل يا هرات
پوهنتونونو كې زده كړه كوي، له استادانو او اړوندو چارواكو سر ټكوي، چې پر پښتو او پښتنو
سپكاوى كوي. د هرات پوهنتون زياتره محصلین اړ شوي چې ځانونه تاجك معرفي كړي، په شپه
ځاى (لیلیه) كې يې هم د ځپلو او سپكولو لړۍ روانه ده، خو يوازې په يوه خونه كې څو تنه پښتانه
اوسېدل، هغه هم د يو بل په اتفاق سره توانېدلي وو، هلته ځان ته ځاى ومومي.

كه چېرې دغه ډول نور پوهنیز او پوهنتوني كتابونه، خپرونې او مجلې چاپ هم شي، كه چارواكي
او اړونده مسئولین يې مخه ونیسي، بیا هم بې ګټې كار دى، نو چارواكو ته وړانديز كېږي، چې
پښتو ته بايد خپله برخه او روا حقوق وركړي.

په كابل، سرحد سوبه، كوټه او نورو پښتون مېشتو سیمو كې دې پښتو ښوونځي پرانیستل شي،
پښتو كتابونه دې په كې تدريس شي، د پوهنتون لپاره دې هم پښتانه استادان وټاكل شي، چې هر
پښتون په خپله ژبه د درس ويلو او زده كړې حق ترلاسه كړي. كه داسې نه كېږي، دا په خپله د يوه لوى
ډېركي پر روا حقوقو سترګې پټول دي. تاسې وګورئ، هغو چارواكو چې پښتنو ته يې د هغوى خپل
حقوق وركړي او هغوى يې پاللي، نه يوازيې محبوب او په خلكو كې د منلو وړ دي، بلكې هر وخت
يې د ملي احساس او د ملت جوړونې په برخه كې د ګټورو اقداماتو يادونه كېږي.

امیر حبیب الله خان په خپله دوره كې د پښتو د ودې او پراختیا لپاره زمینه برابره كړه، ځینې
اخبارونه يې راوايستل چې پښتو شعرونه او پښتو نثرونه به يې خپرول، د هغه مهال اساسي قانون
او نظامنامه هم پښتو شوه، چې هم يې عام ولس ته د لوستلو او پوهېدو اسانتیا برابره كړه، هم يې
اغېز زيات شو.

ځكه هر سړى چې په خپله ژبه كې مطالعه، زده كړه او څېړنه وكړي، هومره هوسا وي. پښتانه تر اوسه
چې دعا كوي، يوازې امین وايي.تر اوسه د كابل په جوماتونو كې د حافظ، سعدي او نورو ... كتابونه
لوستل كېږي، پښتانه ماشومان ان د ماشومتوب له لومړيو كلونو اړ دي چې پاړسي زده كړي او ويې
كاروي. تر اوسه لږ ملايان پیدا كېږي، چې د رحمان بابا، شعرونه، خیرالبیان او نور پښتو ديني
كتابونه تدريس كړي.

پرېشان خټك خو باور لري، چې پښتانه په درېیم نسل ختمېږي، د پښتون زوى نیمه پښتون وي،
خو لمسى يې د بلې ژبې (اردو، پاړسي) ويونكى شي. په دې توګه يې يو ژوندى نسل ختمېږي. نو كه
چېرې په مسجد، مدرسه، ښوونځي او پوهنځي كې د پښتو ونډه او حقوق لـه پامه ونه غورځول
شي، ولې به پښتانه اردو او پاړسۍ ته مخه كوي، بلكې خپله ژبه به هم ورته ژبه ښكاري، هم به پرې
زده كړه كوي، هم به ترې ګټه اخلي.

په اوسمهالي (معاصر) تاريخ كې په لومړي ځل د امیرشېرعلیخان د سلطنت په دوره كې پښتو ته
پاملرنه وشوه، هغه اصطلاحات او مسلكي نومونه چې هغه وخت پښتو ته اړول شوي، تر اوسه دود
دي، چې لوستي او نالوستي ورباندې پوهېږي او په خپل ورځني ژوند كې يې كاروي. د داود خان
منل شوې ملي ټرمینالوژي او پخواني منل شوي پښتو اصطلاحات چې په ولس كې دود شوي او
منل شوي دي د اوسني حكومت د ځینو اړوند چارواكو لـه خوا په شعوري ډول بدلېږي، د حقوقپوه
پرځاى حقوقدان، د پوهنځي پرځاى دانشكده، د پوهنتون پرځاى دانشګاه، د محصل پرځاى
دانشجو، د سرې میاشتې پرځاى هلال احمرافغاني، د اطلاعاتو او كلتور پرځاى اطلاعات و
فرهنګ، دغه ډول د ځینو وزارتونو او رياستونو پخوانۍ پښتو لوحې اوس په پاړسي ولیكل شوې.

يوه فرهنګیالي په پوهنې وزارت كې دنده ترسره كوله، دوى ديوې بهرنۍ انجو په مرسته يو كمپاين
پیل كړى و، چې د ښوونځي ماشومانو ته يې ځینې اعلانونه خپرول. د ښوونځیو ماشومانو ته يې يو
اعلان درلود:

راځئ سبق ووايو.

بیائید سبق بخوانیم.

دغه فرهنګي شخص لومړى پښتو بیا پاړسي لیكلې وه، په همدې ګناه لـه دندې وشړل شو. يوه بل
كس يادونه وكړه: د پوهنې وزارت چې د يوه هېواد ستره علمي سرچینه ګڼل كېږي او د يوه هېواد زړه
دى، اوس د تعصبونو او كركې مركز ګرځېدلى، ان يو بل پښتون اديب يې يوه شپه او ورځ په دې
ګناه بندي كړى و، چې پاړسي يې نه وه زده.

اكثره پښتانه سر ټكونه كوي، چې د دوى پرضد ټول عمر لـه تعصب او كركې څخه كار اخیستل شوى
او هر واكمن د خپل ذهن او دماغ يوه برخه ځواك په دې لګولى، چې پښتو او پښتانه وځپي، سپك
يې كړي او لـه منځه يې يوسي. پښتانه تل د زبرځواكونو او ښكېلاكګرو، زبېښاكګرو د تورې په
سیوري كې ساه اخیستې، خو كه دوى د خپلو روا حقوقو د ترګوتو لپاره چغه پورته كړې، نو د
متعصب، بې فرهنګه، ناپوه او غدار په نومونو تورن شوي دي. څرګنده نه ده چې دغه بدمرغه او توره
لړۍ به تر كومه وخته پورې روانه وي، تر كله به پښتانه ځپل كېږي. نور نو په كار ده چې پښتانه خپل
اصلیت، تاريخي وياړ او ملي- وياړلي كلتور ته په پام سره ځانونه وپېژني او د ځان تر پېژندنې
وروسته د خپلې خوارې او ځپل شوې ژبې لپاره د كار و زيار ملاوې وتړي. نور نو بايد د پښتو د
علمي كولو لپاره اغېزناكې او ګټورې هڅې پیل شي.

په فرهنګي ډګر كې:

اد اوسنیو پرمختللو څېړنو او عیني واقعیتونو لـه مخې دا ټكى بايد ومنو، چې پښتو د اسیا لـه
هغو مهمو ژبو څخه ده، چې د شتوالي تاريخ يې د اسیا په يوه ډېر مهم، لرغوني او تاريخي كام
(پښتنو- پټانانو- افغانانو) پورې اړوند دى.(5)

پښتو لرغونې او تاريخي ژبه ده، چې ان تر اسلام مخكې يې هم په ځینو كتیبو، څلیو او كتابونو كې
څرك لګېدلى دى او څرګندوي چې دا ژبه تر زياتو نورو ژبو اوږده سابقه او تاريخي شالید
(پسمنظر) لري. خو د نېكمرغۍ ځاى دا دى، چې پښتو يوازې ژبه نه، بلكې پښتو قانون دى، پښتو
څلى او نرخ دى، پښتو قسم- ژمنه، هوډ او پښتو يو بشپړ كلتور دى.

دا اوس هم په كوزه پښتونخوا كې بې پښتو، پښتنو ته د پنجابي خطاب كېږي. خو پښتو يوازې په
ژبې پورې محدوده نه ده، هغه څوك چې پښتو ويلاى شي، هغه پوره پښتون نه شي كېدى، بلكې
سوچه پښتون هغه دى، چې د خپل ننـګ او ناموس د ساتنې لپاره خپل سر هم قربانوي، سخاوت
لري، د نورو لاسنیوى كوي، ژمنه او قسم نه ماتوي، خپل ځانګړي كلتوري ارزښتونه ساتي.

كه پښتو يا بله هره ژبه هرڅومره تاريخي قدامت او لرغونتوب ولري، لري به يې، د ژبې اوسنى حالت
بايد په پام كې وساتل شي.

د ژبې پر لرغونتوب او قدامت باندې ډېر ټینګار به ډېرې جدي او علمي خبرې نه وي، ضروري خبره
دا ده، چې د دې ژبې اوسني او راتلونكي منظر ته جدي پام وشي.(6)

هسې خو زياتې ژبې شته او وي به، چې يو وخت به په يوه لويه وچه كې ويل كېده او زيات لرغونتوب
به يې هم درلود. خو د وخت په تېرېدو سره لـه منځه تللي دي.

څرګنده خبره ده، د هرې ژبې ويونكي چې خپله ژبه لـه لاسه وركړي، خپل كتلوري ارزښتونه هم لـه
لاسه وركوي، غوره بېلګه يې په هند كې په ملیونونو مېشت پښتانه دي، چې لـه خپل نوم سره يوازې
(خان) لیكي، خو نه يې خپله ژبه زده ده، نه هم ورته ارزښت لري. ان چې بودايیزم او هندويیزم پالي.

په پښتو كې د داسې كتابونو ژباړې ته اړتیا ده، چې په كلتوري برخه كې زموږ لـه ټولنې سره ټكر ونه
لري، د انقلاب په كلونو كې پښتو ته داسې روسي كتابونه راوژباړل شول، چې لـه ټولنې او د ټولنې
لـه روحیاتو سره يې هېڅ سمونه نه خوړ، اوس هغه كتابونه د وخت په تېرېدو سره د تاريخ كندې ته
ولوېدل، د خلكو زړونو ته يې لار ونه مونده.

يو شمېر ژبې د خپلې بشپړتیا او لوړې وړتیا لـه امله د زمانې په زړه كې د مختلفو عواملو او يا د
ودې د قانونمندۍ لـه مخې په نورو ژبو او يا زماني حالاتو كې يا خورې شوي او يا هم لـه منځه تللې
دي. لاتین په څه ډول برخلیك اخته شوه، سانسكرېټ ولې اوس "كلاسیكه" ژبه شوه، په اريايي ژبو
كې "اوېستا" ولې لـه خپلو همزولو ژبو (پښتو- پاړسي) سره تر ننه راونه رسېده؟(7)

د يونسكو د كتنې لـه مخې پښتو هم په هغه ژبو كې شمېرل شوې، چې په راروانو كلونو كې به لـه
منځه ځي او ويونكي به نه لري. دا په داسې حال كې چې محمدګل خان مومند، كابل د پښتنو هديره
ګڼلى و، خو زه هرات هم د پښتنو بله هديره ګڼم. هلته د پښتنو يوه لويه ولسوالي شته، چې پښتون
زرغون نومېږي، ما په ټوله ولسوالي كې ولیدلي، يوازې لـه څو كوچیانو پرته، بل چا په پښتو خبرې
نه شواى كولاى. همدا به يې ويل: من به پشتو بلد نییم.

په كابل كې هم اكثريت پښتانه دي، خو په ښار كې دننه تر 50 سلنې زياتو پښتنو خپله ژبه هېره كړې
ده، هم يې كلتوري ارزښتونه بايللي، ځكه چې جامې، دود و دستور يې هم د ښاريانو غوندې كړى
دى. يوه بل استاد ويلي وو: پښتانه هغه خلك دي، چې په ښارونو كې ځانونه ورته كلیوال ښكاري،
خو په كلي كې ورته ځانونه ښاريان.

يو خو مشرتابه په شعوري توګه غواړي چې پښتانه تر يو ډول كلتوري حاكمیت لاندې وساتي، لـه
دې كبله هغه پښتانه چې په پښتو نه پوهېږي، ډېر نازوي هم. په دې وروستي اړ و دوړ او اله ګولو
كې خو زياتو پښتنو د مرګ لـه وېرې داسې تذكرې واخیستې چې تاجك معرفي شوي وو. لـه بده
مرغه اوس بیا هم دغه كلتوري حاكمیت ژوندى دى او زيات پښتانه ځانونه تاجكان معرفي كوي.

په هرات كې خو د ايران مضر كلتوري ستم واكمن دى، هغه څوك چې په لومړي ځل هرات ته ورځي،
ګومان كوي د ايران كوم ايالت ته ورغلى دى. خبرې- اترې، لوحې ګړنه او نوره راكړه وركړه په ايرانۍ
ژبه او ايراني دود سره ترسره كېږي.

ان چې هلته د پښتو څرك نه هم نه ترسترګو كېږي، يوازې يوڅو د ګوتو په شمار لوحې په پښتو
ترسترګو كېږي، چې هغه هم لـه پخوا څخه پاته دي. منل شوې ملي ټرمینالوژي خو قصداً لـه منځه
وړل شوې ده، د درملتون پرځاى اكثره ځايونه دواخانه لیكل شوې، د ماركېټ پرځاى پاساژ، چې
ښايي د هرات لس فیصده خلك هم ورباندې پوه نه شي. د اطلاعاتو او كلتور لـه رئیس سره مې
ځانګړې ناسته درلوده، ما ترې وپوښتل چې په هرات كې ولې د پښتو خپرونو څرك نه ترسترګو
كېږي؟

هغه وويل: موږ شل فیصده ونډه وركړې، خو ما پر مېز باندې پراته اخبار ته اشاره وكړه، چې ولې يو
ټكى پښتو هم نه لري؟ هغه د خپلو ورپېښو ستونزو يادونه وكړه.

هغه ستونزه چې د يوه چارواكي لپاره به زياته وړه وي، ايران د خپلو كلتوري ارزښتونو د دودونې او
پراختیا لپاره په ملیونونو ډالره لګوي او په سیمه كې زيات تخريباتي عملیات ترسره كوي. دغه
هېواد لـه څو لسیزو راهیسې همدا هڅه كوي، چې افغانستان د ايران اړونده خاوره وښیي، په دې
برخه كې يې زيات كتابونه هم خپاره كړي او اوس هم د (خراسان) خوبونه ويني، همدا اوس ايران او
د ايراني مفكورې درلودونكي تاجكان په انټرنټ كې دومره مضر مواد خپروي، چې د پښتنو
سپكاوى او د يراني كلتوري ستاينه په كې شوې ده.

د يوې ټولنې د لیكوالو د اثارو په لوستلو سره موږ ته د هغې ټولنې كلتوري او ذوقي كچه، همدغه
راز ژوندود راڅرګندېږي.(8)

خو پر پښتو توره ورځ ځكه راغلې، چې لـه هر سیاسي او نظامي اوښتون يا بدلون سره سم يې د لـه
منځه وړلو كوښښ شوى، د پښتو د غني فولكلور لپاره هم پلانونه سنجول شوي، چې مسخ شي.
پښتني كلتور په يو نه يو ډول، منفي معرفي كړي. ويې غندي او سپكاوى يې وكړي. پر همدې
موضوعګانو يوشمېر كتابونه هم خپاره شوي، دغه ډول كتابونه زياتره په ايران كې د هغو افغانانو
لـه خوا خپاره شوي، چې ملي ضد او پښتني ضد مفكوره لري. ايران ان ځینو پښتنو لیكوالو ته هم
ښې غوړې پروژې په ګوته كړې، چې هم پښتانه، پښتو او پښتني- كلتوري ارزښتونه بدنام كړي. هم
لـه دې لارې ځان ته پیسې وګټي.

نړيوال به د دغه ډول اثارو په كتلو- لوستلو او څېړلو سره پښتانه څنګه وپېژني. د غرب زيات كلیوال
چې كله د افغانستان يا پښتونخوا په اړه څه لیكي، نو خامخا به د پښتنو ژوند، كلتوري، ژبه او
ارزښتونه هم يادوي. دوى اكثره پښتانه د منفي كركټر په توګه پېژني او عقیده لري چې دغه خلك
لـه تعلیم او سواد څخه محروم- قبیلوي خلك دي، چې نه كوم مشخص كلتور او دود و دوستور لري.
نه يې همد ژبې قدامت شته. زياتره بهرني لیكوال چې كله غواړي د افغانستان د اتنیكي (قومي)
جوړښت، دود، كلتوري رواجونو او رواياتو په اړه څېړنه كوي، نو د پوهنتونونو ښوونكو ته ورځي،
په ځینو پوهنتونونو كې داسې ښوونكي هم درس وركړي، چې ځانګړې سیاسي ايډيولوژي، موخې
او تكلونه لري، چې يو ستر هدف او د زياتو كلونو ارمان يې لـه پښتنو سره ضديت دى. ځینو
ښوونكو هر وخت د پښتنو پرضد حساسیت ښوولى او د هرات – كابل لـه پوهنتونونو څخه يې پښتو
بېخي ختمه كړې ده. څو كاله وړاندې چې د كابل پوهنتون مجله په پښتو او پاړسي خپرېده، پر زياتو
كسانو اور لګېدلى و، چې په دې مجله كې ولې پښتو لیكنې راځي، خو دوى بندولاى ځكه نه شوه،
چې د مجلې لګښت په بهر كې د مېشتو فرهنګیانو لـه خوا وركول كېده.

يوه بل تاجكستاني لیكوال په خپل يوه پرېړ او پنډ كتاب (مقام تاجیكان در تاريخ افغانستان) كې
چې هره كرښه يې لـه افغان او افغانستان سره د حساسیت او ضديت څرګندويي كوي، پښتانه لـه
غرونو او رغونو څخه راتويې شوې قبیلې ګڼي، چې ستره دنده يې لوټماري، غلا او شوكماري
ښوول شوې. دغه خلك يې په كلتوري لحاظ ټیټ او پست معرفي كړي دي.

دومره كلتوري ازرښتونه او معیارونه چې په پښتو او پښتنو كې شته، په ډېرو لږو كامونو كې
موندل كېږي. په كوم كام كې تر شريعت وروسته ناغه شته؟.

په كوم كام كې جرګه او مركه شته؟.

په كوم كام كې د مشرانو لـه خوا د روغې جوړې نه ماتېدونكي څلي او نرخونه جوړ شوي! پښتانه
غني كلتور لري او غني خو به ځكه وي، چې زيات كلتوري مسايل يې لـه اسلام سره په ټكر كې نه
دي.

پښتانه ځانګړي كالي، ځانګړې رزمي نڅا (اتڼ)، ځانګړى لیكدود، ځانګړى دود و دستور لري،
چې هر ارزښت يې د وياړ او افتخار يې يو ستر باب دى. مخالفین خو به يې خود د وركاوي او تتولو
كوښښ كوي، چې لـه دغو ارزښتونو بې برخې دي. كه چېرې د اوسني پښتني نسل سترګې خلاصې
نه شي او په پښتو، پښتنو، پښتني كلتور، پښتني ادب، پښتني فولكلور او پښتوپالنې پوه نه
كړاى شي، په نورو كلتورونو كې به ورك او نوم به يې د تل لپاره د نړۍ لـه منځه ورك شي. زما په نظر
پښتني ضد كتابونه او لیكنې هم بايد پښتو ته وژباړل شي، چې پښتانه يې ولولي او د مغرضو
انسانانو په موخه ځانونه وپوهوي. كه چېرې ځینې پوهان او روڼاندي دا كار مضر ګڼي، نو لږ ترلږه
دې په نورو ژبو لاسبري او ماهر كسان، دغه ډول لیكنې ولولي. هغه مهم ټكي دې ترې راوژباړي.
يوه- يوه كاپي دې لويو لیكوالو ته ولېږي، چې هغوى يې ځواب ولیكي، ځكه تر دې ګړيه چوپې
خولې كومه نتیجه نه ده وركړې، ټول پښتانه د پښتو او پښتنو پرضد لـه لیكل شويو او خپرو شويو
لیكنو، كتابونو او رسالو څخه ناخبره پاته شوي، چې دغه غفلت او ناخبري دوى ته په زيان ده.

يوه روسي لیكوال ايتماتوف په خپله يوه مركه كې ويلي وو:

هر ادبیات كه غواړي پرمختـګ وكړي، بايد په ټینګو ايډيالوژيكو اصولو يې لاروښوونه وشي،
يوازې لـه همدې لارې پر خپلو تشو (خلاګانو) غلبه كولاى شو او لـه فكري محدوديتونو رابهر كېدى
شو. فكري محدوديت د انسان پرديتوب دى.(9)

په هغه ټولنه كې چې انساني پرديتوب او كلتوري خلاوې زياتې وي، ملت جوړونه او ملي يووالى
هم لـه ګواښ سره مخ وي، كلتوري څرنګوالى د يوه هېواد د ملي هويت، ملي مفكورې، عقدې او
اند و هاند څرګندويي كوي.

ستونزې او كړاوونه خو په هره برخه كې شته او هېڅ كار لـه زيار يا كړاو پرته پرمخ نه ځي، هغه كار
او هاند ښه لاسته راوړنه لري، چې اشخاص پرې ژور سوچ وكړي او له عقل څخه مرسته وغواړي. په
لويديزه (شرقي) نړۍ كې د عمومي ابلاغ يا د ډله يیزې مفاهمې موسسې د پانګه والو په پانګو
چلېږي، نو بايد پانګوالو ته لږې يا ډېرې، مادي ګټې ورسوي.(10)

پانګوال هم بايد لـه خپل كلتور، ژبې او ملت سره اشنا شي، چې د پالنې لپاره يې قربانۍ ته تیار شي.
د كلتوري انحرافاتو او پر پښتو باندې د كلتوري سپكاويو مخه هغه وخت نیول كېدى شي، چې
عام ولس پر خپلو كلتوري ارزښتونو وپوهول شي او هغه د چا خبره سترګې يې خلاصې شي، لومړى
خو بايد خلك د سواد لـه نعمت څخه برخمن شي، بیا دې ډله يیزې رسنۍ: ورځپاڼې، مجلې،
راډيوګانې، ټلوېزيون او نور مطبوعات زيات كړل شي.

ښايي دولت او حكومت د دغه كار د ترسره كولو وس ونه لري، يا هم ترې اوږه خالي كړي او غاړه
ورته كښېږدي. خو كـه شخصي ټولنې، ارګانونه او انجمنونه د پښتني كلتور د ساتنې لپاره يو لړ
خپرونې پیل كړي، ګټه به يې ډېره زياته وي، ځكه چې دغه خپرونې تر هره ځايه رسېدى شي، هرڅوك
يې لوستلاى شي او ښه ترا ورباندې پوهېداى شي، ځكه چې عام ولس په خپله ژبه د خپل كلتور لـه
اړخونو خبرېږي. همدا اوس عام ولس چې تل د نورو ژبو د ويونكو، پنجابي ښكېلاك او پاړسي
زبېښاك لـه خوا رټل شوي، سپك شوي او كوټل شوي، ډېره تنده لري، چې په خپله ژبه څه ولولي،
دوى لـه خپلې ژبې، كلتور او ادب سره مینه لري.

كه هر څومره د پښتو د وركاوي او سپكاوي لپاره ځینې كسان استخدامېږي. معاشونه وركول كېږي
او طرحې په لاس كې وركول كېږي. خو پښتانه بیا هم د هر تاړاك، اوښتون او ځپلو لـه كبله لا
ويښېږي، ځكه چې پښتانه لـه پښتو ژبې او پښتني كلتور پرته بل الترناتیف يا بديل نه لري. لاس كه
ماتېږي غاړې ته لوېږي، پښتون كه سپكېږي، پر كلتوري ارزښتونو يې ملنډې وهل كېږي، همدغه
پښتانه يې بايد د ژغورنې لپاره مټې رابډوهي.

په پښتو كې بايد د نورو هېوادونو په كلتور پورې اړوند كتابونه و ژباړل شي، چې د هغوى له غوره
تجربو څخه ګټه پورته شي او منفي اړخونو ته يې په پام سره پښتني كلتور ته بیا كتنه وشي، همدغه
راز يې سمونه وشي.

په هنري ډګر كې:

د پښتو هنري برخه لكه: تیاتر، فلم، سینما او ... كمزورې ده، په پېښور كې داسې پښتو فلمونه
جوړېږي، چې يوازې يې موخه پیسې ګټل دي، دغه فلمونه غیراخلاقي، فاسد او په هنري لحاظ
ټیټ دي، چې هېڅكله هم د پښتني كلتور او پښتني دود و روايتونو استازيتوب نه شي كولاى.
پښتو ډرامه خو يو وخت ښه په خوند سره روانه وه، چې زياتو استادانو وده وركړې وه، خو دا وخت
نه يوازې لږې لیكل كېږي، بلكې ژباړې يې هم نه كېږي.

دا مهال بهرني ټلويزيوني چینلونه دومره زيات دي، چې  20ساعته خپرونې لري، چې زيات خلك
يې ځان ته رامات كړي، دغه بهرني چینلونه يوازېنى كار دا كوي، چې خپله ژبه زياته ترشعاع لاندې
نیسي او غواړي د نړۍ په هر ګوټ كې يې ودود كړي، ويونكي يې زيات كړي او پراختیا وركړي.

په روسي چینلونو كې اكثره اروپايي او نور انګرېزي فلمونه په روسي ژباړل كېږي، چې يو ټكى
انګرېزي هم نه خپروي، دغسې انګرېزي چینلونه بیا نورو ژبو ته وخت نه وركړي. بلكې زيات هنري
فلمونه په خپله ژبه ژباړي. ځكه هغوى د خپل هېواد د ژبو ويونكو ته په پام سره خپرونې كوي. هلته
هېڅكله هم دغه اړخ لـه پامه نه غورځول كېږي.

زيات پښتانه اړ دي، چې همدغه بهرني او هغه كورني چینلونه وګوري، چې د دوى په ژبه نه دي، پر
دوى باندې بهرنۍ ژبې هم اغېز كوي، زياتو ماشومانو يې پښتو هېره كړې ده او پېژني يې لا نه.

كه څه هم په كابل كې ځینې هندي فلمونه پښتو ته راژباړل شوي، خو د څومره والي لـه مخې لږ دي،
بل دا چې اكثره يې  21-23كاله پخوا ژباړل شوي، چې اوس نندارې ته وړاندې كېږي، لـه اوسني
وخت، اوسمهالو غوښتنو او حالت سره سمون نه خوري. بلكې زړې كیسې كوي. په اردو كې اوسني
انګرېزي يا د نورو ژبو فلمونه دوبله كېږي، سړى هېڅ ګومان نه كوي، چې دا دې په بله ژبه جوړ شوى
فلم وي، دوى لـه څېرو او قوارو سره سم اوازونه ټاكي او د فلمي كركټرونو د خولو لـه خوځولو سره
سم متن لیكي، بیا يې ژباړه لولي، همدغه راز نور اوازونه هم ورسره يوځاى كوي، چې څوك ګومان
ونه كړي، دا د بلې ژبې فلم دى.

په كار ده چې پښتو ته هم دا ډول فلمونه راوژباړل شي، كه څه هم تراوسه كوم پښتو چینل نه شته،
چې دغه ډول فلمونه خپاره كړي، خو كه بازار ته وايستل شي، ډېر رانیوونكي به ولري او ښه بازار
به پیدا كړي. ځكه خلك ورته تنده لري او غواړي چې په خپله ژبه، بهرني شهكار فلمونه وګوري.

انټرنټ، يوه غوره وسیله:

انټرنټ په نړۍ كې د كار و بار يوه لويه او مهمه وسیله ګرځېدلې ده، چې ټوله نړۍ يې د يوه واحد
نړيوال كلي Global village غوندې سره تړلې ده، د شلمې پېړۍ ستره لاسته راوړنه انټرنټ و، د
انټرنټ په دودېدو سره ګڼ شمېر خلك وزګاره شول، چې دغه وسیله د لسګونو او سلګونو كسانو
كار په يوه وخت كې كولاى شي.

د نړۍ نور ملتونه په خپل تاريخ، كلتور او ادب پورې اړوند كتابونه او نورې خپروې په انټرنټ كې
ږدي، چې د نور خلك يې د نړۍ په هر ګوټ كې كتلاى شي. پرته لـه دې چې كومه ستونزه وګالي،
كولاى شي ويې لولي، لـه ځان سره يې په خپل كمپیوټر كې خوندي كړي او لیكنه ورباندې وكړي.

لـه نېكه مرغه په دې وروستیو كې پښتو هم انټرنټ ته لاره موندلې، چې ځینې بهرمېشتي افغانان
يې د لا تقويه كولو او ځواكمنولو لپاره كار كوي. اوس په انټرنټ كې پښتو وينډوز، پښتو لیكبڼې
(فونټونه) او پښتو سیسټمونه شته، چې خلك كه هرځاى وي، خپل كمپیوټر ته يې راكښته كولاى
شي، پرته لـه دې چې كوم لګښت يا مصرف پرې راشي، خپل كمپیوټر پښتو كولاى شي.

په دغو پښتو ويبپاڼو كې پښتو كتابونه، پښتو لنډۍ، شعرونه، تخنیكي لیكنې او نور مواد ځاى
كړل شي، چې د هرې میاشتې په تېرېدو سره پراختیا مومي او باور لرم، چې په نژدې كلونو كې به
پښتو هم د نورو ژبو په كتار كې ودرېږي.

خو انټرنټ داسې وسیله ده چې د نړۍ په هر ګوټ كې يې خلك كارولاى شي، بايد سمه استفاده ترې
وشي، هغه انګرېزي لیكنې دې ځواب شي، چې د پښتنو پر هويت او كلتور يې سپكې سپورې ويلې
دي. ځكه زيات پښتانه په نوره نړۍ كې خواره واره دي او نوي ماشومان يا تنكي زلمیان چې كله دغه
ډول لیكنې لولي، نو بد اغېز ورباندې كړي، يو خو كلتوري پرديتوب هغوى تر ګواښ لاندې نیولى،
نو دغه مضرې لیكنې يې ذهني تېښته لا زياتوي.

هغه خپرندويې ټولنې چې په لره او بره كې كار كوي، بايد د افغانستان په تاريخ پورې اړوند كتابونه
د دغو ويبپاڼو څارونكو ته ورولېږي، چې هغوى يې په پاڼه كې كښېږدي.

كه كوم مسلكي يا څانګیز قاموس هم لیكل كېږي، بايد په انټرنټ كې هم خوندي شي، ځكه په
انټرنټ كې خلك لـه قاموس څخه په اسانۍ سره كار اخیستلاى شي، كه كوم تورى يې په كار وي،
د الفبا په حساب سم لـه لاسه توري ته ورځي او مانا يې پیدا كوي. هلته د كتاب غوندې زيات لټون
ته اړتیا ته پېښېږي.

كه چېرې د انټرنټ ارزښت او اسانتیاوې په پام كې ونیول شي، زيات كسان به ورته مخه كوي، هم
به يې لـه شتو معلوماتي توكو څخه سمه استفاده كوي، هم به په خپله يو څه توكي په كې خوندي
كوي.د پښتو د ودې او لا پراختیا په هیله.

ژباړن بايد څوك وي؟

په نوره نړۍ كې د ژباړې لپاره منظم ارګانونه شته، چې ارزښتمن كتابونه ژباړي او په لوړ تیراژ يې
خپروي. هلته ژباړن د خپل مسلك، پوهنیز مهارت او ذوق لـه مخې كتابونه ټاكي، يا يې هم
خپرندوى ارګان ورته په ګوته كوي. خو زموږ ستونزه دا ده، چې تر اوسه يو خپرندوى ارګان يا ټولنه
نه لرو، چې په پراخه پیمانه پښتو كتابونه، راخپاره كړي. ژباړې ته خو لـه زياته وخته پاملرنه نه ده
شوې، كه شوې هم ده، خلكو لـه ژباړن څخه زياتې بېځايه غوښتنې لرلې دي.

د ساري په توګه: هغه څوك چې لـه ادبیاتو سره مینه لري او پښتو ناولونه ژباړي، ورته ويل كېږي: په
پښتو كې ناولونو ته هېڅ اړتیا نه شته، ته بايد يو قاموس ولیكې، يا د بل لوى علمي كتاب ژباړې
ته ګونډې ووهې، چې ګټه يې زياته ده!!

كه چېرې ژباړې د هر ژباړن د ذوق او خوښې لـه مخې وشي، پايله به يې زياته غوره وي، كه يو اديب
يا د ادبیاتو لېوال كس مجبوروو چې يو علمي قاموس وژباړي، يا يې ولیكي، ښايي د يوه بل پوه او
په دې مسلك كې د وارد كس په كچه يې ښه ونه ژباړي.

په هره برخه كې خلك شته، چې د خپل مسلكي مهارت او ذوق لـه مخې يوه هڅه و هاند كوي. كه د
كیمیا استاد يو كتاب ولیكي، يا يې وژباړي، ښايي زيات معیاري يې وژباړي، خو كه يو اديب اړ
كړو، چې د مثلثاتو يو كتاب وژباړي، نو ښايي زياتې تېروتنې ولري.

كه ډاكټر د طب اړوند كتاب ولیكي يا وژباړي، هم به د زياتو نیمګړتیاوو مخه نیول كېږي، هم كېدى
شي په كتاب كې پخوانۍ تېروتنې او غلطۍ اصلاح شي. ښايي ځینې داسې ډاكټران هم وي، چې لـه
ادبیاتو سره مینه لري، هغه كه د ادبیاتو اړوند كتاب لیكي يا په دې برخه كې بل ادبي كار ترسره
كوي، بايد مخه يې ونه نیسو. ځكه چې دا د ذوق او تندې خبره ده، هرڅوك كولاى شي، له خپل ذوق
او خوښې سره سمې لیكنې وكړي.

لیكوال او ژباړن ته بايد موږ قاعدې او معیارونه وړاندې نه كړو، بايد پرېښوول شي، چې هر كس
په خپله خوښه يوه څانګه وټاكي، كتابونه په كې ولیكي او يا يې وژباړي.

كه تازي ژبه هر ګوره ښه ده

پاړسي هم ښه په خوند خوږه ده

چا يې پلو لـه مخ وانه خیست

پښتو لا هسې بكره پرته ده

خوشال بابا

سرچینې:
.1 چرا رنج میبريم؟: عبدالمجید رشیدپور، 332/331 مخونه، كلمات مرده و بیجان.

.2 ګوربت: پر لـه پسې شپاړسمه ګڼه، ژبه، دماغ ته د خارجي نړۍ د پرانیستې كړكۍ په څېر، محمد ظاهر افق.

.3 ګندهارا: د فرهنګ په وده كې د ازادو خپرونو اړتیا، سرمحقق زلمى هېوادمل، 196 مخ.

.4 د پښتو د ودې اړتیا او لارې چارې: 170 مخ، د جمال الدين لیكنه: د پښتو ژبې د وروسته پاتې كېدو لاملونه
او د هغې په وړاندې په شتمنو هېوادونو كې د اوسېدونكو افغانانو مسئولیت.

.5 پورتنى اخځ: پښتو ژبه، يوه ملي او فرهنګي اړتیا، د استاد عبدالخالق رشید لیكنه، 45 مخ.

.6 هیله: پرله پسې اتلسمه ګڼه، پښتو ژبه او نننۍ اړتیاوې، د ډاكټر خوشال روهي لیكنه، 125 مخ.

.7 د پښتو ژبې د ودې اړتیا او لارې چارې: پښتو ژبه يوه ملي او فرهنګي اړتیا، د استاد عبدالخالق رشید
لیكنه،  43مخ.

.8 افسانه هاى معاصر المانى: د الماني كیسو دري ژباړه، الف مخ.

.9 هنر و ادبیات: د چكسلواكیايي او روسي لیكوالو د لیكنو او مركو ټولګه، مريم وجدان، د چنګېز
ايتماتوف مركه، 1364ل كال، 9مخ.

.10 ګوربت: پرله پسې شپاړسمه ګڼه، ډله يیزه مفاهمه، د استاد عبدالجلیل وجدي لیكنه، 71مخ.

.11 ګندهارا: پرله پسې اتمه ګڼه 1377ل كال / سلواغه- كب / ادب / سباوون مومند.

.12 د پښتو ادبیاتو تاريخ: استاد زلمى هېوادمل، په پښتو كې د نوي معاصر شعر، د پیدا كېدو زمینې،
275مخ.

